{
    "dynasty": "唐",
    "author": "杨衡",
    "poems": [
        {
            "title": "旅次江亭",
            "content": "扣舷不能寐，皓露清衣襟。弥伤孤舟夜，远结万里心。幽兴惜瑶草，素怀寄鸣琴。三奏月初上，寂寥寒江深。",
            "comment": ""
        },
        {
            "title": "春梦",
            "content": "空庭日照花如锦，红妆美人当昼寝。傍人不知梦中事，唯见玉钗时坠枕。",
            "comment": ""
        },
        {
            "title": "宿陆氏斋赋得残灯诗",
            "content": "殷勤照永夜，属思未成眠。余辉含薄雾，落烬迸空筵。谁比秦楼晓，缄愁别幌前。",
            "comment": ""
        },
        {
            "title": "寄彻公",
            "content": "北风吹霜霜月明，荷叶枯尽越水清。别来几度龙宫宿，雪山童子应相逐。",
            "comment": ""
        },
        {
            "title": "送陈房谒抚州周使君",
            "content": "匡山一亩宫，尚有桂兰丛。凿壁年虽异，穿杨志幸同。貌羸缘塞苦，道蹇为囊空。去谒临川守，因怜鹤在笼。",
            "comment": ""
        },
        {
            "title": "长门怨",
            "content": "丝声繁兮管声急，珠帘不卷风吹入。万遍凝愁枕上听，千回候命花间立。望望昭阳信不来。回眸独掩红巾泣。",
            "comment": ""
        },
        {
            "title": "将之荆州南与张伯刚马惣钟陵夜别",
            "content": "荆台别路长，密绪分离状。莫诉杯来促，更筹屡已倡。烛花侵雾暗，瑟调寒风亮。谁念晓帆开，默睇参差浪。",
            "comment": ""
        },
        {
            "title": "九日陪樊尚书龙山宴集",
            "content": "孟嘉从宴地，千乘复登临。缘危陟高步，凭旷写幽襟。黄花玩初馥，翠物喜盈斟。云杂组绣色，乐和山水音。旆摇秋吹急，筵卷夕光沉。都人瞻骑火，犹知隔寺深。",
            "comment": ""
        },
        {
            "title": "白纻辞（此二首又见贞元进士杨衡集中）",
            "content": "玉缨翠珮杂轻罗，香汗微渍朱颜酡。为君起唱白纻歌，清声袅云思繁多，凝笳哀琴时相和。金壶半倾芳夜促，梁尘霏霏暗红烛。令君安坐听终曲，坠叶飘花难再复。蹑珠履，步琼筵，轻身起舞红烛前。芳姿艳态妖且妍，回眸转袖暗催弦。凉风萧萧漏水急，月华泛溢红莲湿，牵裙揽带翻成泣。",
            "comment": ""
        },
        {
            "title": "征人",
            "content": "西风屡鸣雁，东郊未升日。繁烟幕幕昏，暗骑萧萧出。望云愁玉塞，眠月想蕙质。借问露沾衣，何如香满室。",
            "comment": ""
        },
        {
            "title": "送郑丞之罗浮中习业",
            "content": "百年泛飘忽，万事系衰荣。高鸿脱矰缴，达士去簪缨。始从天目游，复作罗浮行。云卧石林密，月窥花洞明。全形在气和，习默凭境清。夙秘绛囊诀，屡投金简名。钟管促离觞，烟霞随去程。何当真府内，重得款平生。",
            "comment": ""
        },
        {
            "title": "题花树",
            "content": "都无看花意，偶到树边来。可怜枝上色，一一为愁开。",
            "comment": ""
        },
        {
            "title": "宿陟岵寺云律师院",
            "content": "像宇郁参差，宝林疏复密。中有弥天子，燃灯坐虚室。心证红莲喻，迹羁青眼律。玉炉扬翠烟，金经开缥帙。肆陈坚固学，破我梦幻质。碧水洒尘缨，凉扇当夏日。宿禽讵相保，迸火烟欲失。愿回戚促劳，趋隅事休逸。",
            "comment": ""
        },
        {
            "title": "送公孙器自桂林归蜀",
            "content": "桂林浅复碧，潺湲半露石。将乘触物舟，暂驻飞空锡。蜀乡异青眼，蓬户高朱戟。风度杳难寻，云飘讵留迹。旧户闲花草，驯鸽傍檐隙。挥手共忘怀，日堕千山夕。",
            "comment": ""
        },
        {
            "title": "送人流雷州",
            "content": "逐客指天涯，人间此路赊。地图经大庾，水驿过长沙。腊月雷州雨，秋风桂岭花。不知荒徼外，何处有人家。",
            "comment": ""
        },
        {
            "title": "广州石门寺重送李尚赴朝，时兼宗正卿",
            "content": "象阙趋云陛，龙宫憩石门。清铙犹启路，黄发重攀辕。藻变朝天服，珠怀委地言。那令蓬蒿客，兹席未离尊。",
            "comment": ""
        },
        {
            "title": "游陆先生故岩居",
            "content": "独壑临万嶂，苍苔绝行迹。仰窥猿挂树，俯对鹤巢石。上有一岩屋，相传灵人宅。深林无阳晖，幽水转鲜碧。拾薪遇遗鼎，探穴得古籍。结念候云兴，烧香坐终夕。",
            "comment": ""
        },
        {
            "title": "咏春色",
            "content": "霭霭复濛濛，非雾满晴空。密添宫柳翠，暗泄路桃红。萦丝光乍失，缘隙影才通。夕迷鸳枕上，朝漫绮弦中。促驷驰香陌，劳莺转艳丛。可怜肠断望，并在洛城东。",
            "comment": ""
        },
        {
            "title": "山斋独宿赠晏上人",
            "content": "幢幢云树秋，黄叶下山头。虫响夜难度，梦闲神不游。窗灯寒几尽，帘雨晓阶愁。何以禅栖客，灰心在沃州。",
            "comment": ""
        },
        {
            "title": "宿青牛谷",
            "content": "随云步入青牛谷，青牛道士留我宿。可怜夜久月明中，唯有坛边一枝竹。",
            "comment": ""
        },
        {
            "title": "赠庐山道士",
            "content": "寂寥高室古松寒，松下仙人字委鸾。头垂白发朝鸣磬，手把青芝夜绕坛。物像自随尘外灭，真源长向性中看。悠悠万古皆如此，秋比松枝春比兰。",
            "comment": ""
        },
        {
            "title": "夷陵郡内叙别",
            "content": "礼娶嗣明德，同牢夙所钦。况蒙生死契，岂顾蓬蒿心。雁币任野薄，恩爱缘义深。同声若鼓瑟，合韵似鸣琴。将迓空未立，就赘意难任。皎月托言誓，沧波信浮沉。荆台理晨辙，巫渚疑宵襟。悯悯百虑起，回回万恨深。候更促徒侣，先晓彻夜禽。灯彩凝寒风，蝉思噪密林。留念同心带，赠远芙蓉簪。抚怀极投漆，感物重黄金。分鸾岂遐阻，别剑念相寻。倘甘蓬户贱，愿俟故山岑。",
            "comment": ""
        },
        {
            "title": "赋得夜雨滴空阶送魏秀才",
            "content": "委檐方滴滴，沾红复洒绿。醉听乍朦胧，愁闻多断续。始兼泉向细，稍杂更声促。百虑自萦心，况有人如玉。",
            "comment": ""
        },
        {
            "title": "宿云溪观，赋得秋灯引送客",
            "content": "云房寄宿秋夜客，一灯荧荧照虚壁。虫声呼客客未眠，几人语话清景侧。不可离别愁纷多，秋灯秋灯奈别何。",
            "comment": ""
        },
        {
            "title": "病中赴袁州次香馆",
            "content": "病舆憩上馆，缭绕向山隅。荒葛漫欹壁，幽禽啄朽株。力微怯升降，意欲结踟躇。谁能挹香水，一为濯烦纡。",
            "comment": ""
        },
        {
            "title": "仙女词",
            "content": "玉京初侍紫皇君，金缕鸳鸯满绛裙。仙宫一闭无消息，遥结芳心向碧云。",
            "comment": ""
        },
        {
            "title": "经赵处士居",
            "content": "云居避世客，发白习儒经。有地水空绿，无人山自青。废梁悲逝水，卧木思荒庭。向夕霏烟敛，徒看处士星。",
            "comment": ""
        },
        {
            "title": "题玄和师仙药室",
            "content": "山边萧寂室，石掩浮云扃。绕室微有路，松烟深冥冥。入松汲寒水，对鹤问仙经。石几香未尽，水花风欲零。何年去华表，几度穷苍冥。却顾宦游子，眇如霜中萤。",
            "comment": ""
        },
        {
            "title": "赠罗浮易炼师",
            "content": "海上多仙峤，灵人信长生。荣卫冰雪姿，咽嚼日月精。默书绛符遍，晦步斗文成。翠发披肩长，金盖凌风轻。晓籁息尘响，天鸡叱幽声。碧树来户阴，丹霞照窗明。焚香叩虚寂，稽首回太清。鸾鹭振羽仪，飞翻拂旆旌。左挹玉泉液，右搴云芝英。念得参龙驾，攀天度赤城。",
            "comment": ""
        },
        {
            "title": "送王秀才往安南",
            "content": "君为蹈海客，客路谁谙悉。鲸度乍疑山，鸡鸣先见日。所嗟回棹晚，倍结离情密。无贪合浦珠，念守江陵橘。",
            "comment": ""
        },
        {
            "title": "九日",
            "content": "黄菊紫菊傍篱落，摘菊泛酒爱芳新。不堪今日望乡意，强插茱萸随众人。",
            "comment": ""
        },
        {
            "title": "宿吉祥寺寄庐山隐者",
            "content": "风鸣云外钟，鹤宿千年松。相思杳不见，月出山重重。",
            "comment": ""
        },
        {
            "title": "卢十五竹亭送侄偁归山",
            "content": "落叶寒拥壁，清霜夜沾石。正是忆山时，复送归山客。殷勤一尊酒，晓月当窗白。",
            "comment": ""
        },
        {
            "title": "经端溪峡中",
            "content": "阴岸东流水，上有微风生。素羽漾翠涧，碧苔敷丹英。重林宿雨晦，远岫孤霞明。飞猱相攀牵，白云乱纵横。有客溯轻楫，阅胜匪羁程。逍遥一息间，粪土五侯荣。搴茗庶蠲热，漱泉聊析酲。寄言丝竹者，讵识松风声。",
            "comment": ""
        },
        {
            "title": "边思",
            "content": "苏武节旄尽，李陵音信稀。梅当陇上发，人向陇头归。",
            "comment": ""
        },
        {
            "title": "冬夜举公房送崔秀才归南阳",
            "content": "闻君动征棹，犯夜故来寻。强置一尊酒，重款百年心。灯白霜气冷，室虚松韵深。南阳三顾地，幸偶价千金。",
            "comment": ""
        },
        {
            "title": "桂州与陈羽念别",
            "content": "惨戚损志抱，因君时解颜。重叹今夕会，复在几夕间。碧桂水连海，苍梧云满山。茫茫从此去，何路入秦关。",
            "comment": ""
        },
        {
            "title": "送彻公",
            "content": "白首年空度，幽居俗岂知。败蕉依晚日，孤鹤立秋墀。久客何由造，禅门不可窥。会同尘外友，斋沐奉威仪。",
            "comment": ""
        },
        {
            "title": "采莲曲",
            "content": "凝鲜雾渚夕，阳艳绿波风。鱼游乍散藻，露重稍欹红。楚客伤暮节，吴娃泣败丛。促令芳本固，宁望雪霜中。",
            "comment": ""
        },
        {
            "title": "他乡七夕",
            "content": "汉渚常多别，山桥忽重游。向云迎翠辇，当月拜珠旒。寝幌凝宵态，妆奁闭晓愁。不堪鸣杼日，空对白榆秋。",
            "comment": ""
        },
        {
            "title": "哭李象",
            "content": "白鸡黄犬不将去，寂寞空馀葬时路。草死花开年复年，后人知是何人墓。忆君思君独不眠，夜寒月照青枫树。",
            "comment": ""
        },
        {
            "title": "夜半步次古城",
            "content": "茫茫死复生，惟有古时城。夜半无鸟雀，花枝当月明。",
            "comment": ""
        },
        {
            "title": "登紫霄峰赠黄仙师",
            "content": "紫霄不可涉，灵峰信穹崇。下有琼树枝，上有翠发翁。鸡鸣秋汉侧，日出红霞中。璨璨真仙子，执旄为侍童。焚香杳忘言，默念合太空。世华徒熠耀，虚室自朦胧。云飞琼瑶圃，龟息芝兰丛。玉箓掩不开，天窗微微风。兹焉悟佳旨，尘境亦幽通。浩渺临广津，永用挹无穷。",
            "comment": ""
        },
        {
            "title": "江陵送客归河北",
            "content": "远客归故里，临路结裴回。山长水复阔，无因重此来。聊将歌一曲，送子手中杯。",
            "comment": ""
        },
        {
            "title": "送孔周之南海谒王尚书",
            "content": "泛棹若流萍，桂寒山更青。望云生碧落，看日下沧溟。潮尽收珠母，沙闲拾翠翎。自趋龙戟下，再为诵芳馨。",
            "comment": ""
        },
        {
            "title": "赋得直如朱丝弦",
            "content": "寂寞瑶琴上，深知直者情。幸传朱鹭曲，那止素丝名。瑞草人空仰，王言世久行。大方闻正位，乐府动清声。文武音初合，宫商调屡更。谁能向机杼，终日泣无成。",
            "comment": ""
        },
        {
            "title": "句",
            "content": "贤人处霄汉，荒泽自耕耘。陇首降时雨，雷声出夏云。一一鹤声飞上天。",
            "comment": ""
        },
        {
            "title": "题山寺",
            "content": "千峰白露后，云壁挂残灯。曙色海边日，经声松下僧。意闲门不闭，年去水空澄。稽首如何问，森罗尽一乘。",
            "comment": ""
        },
        {
            "title": "南海苦雨，寄赠王四侍御",
            "content": "炎风杂海气，暑雨每成霖。涂泥亲杖屦，苔藓渍衣襟。念近剧怀远，涉浅定知深。暗沟夜滴滴，荒庭昼霪霪。折简展离旷，理径俟招寻。处阴诚多惨，况乃触隅禽。",
            "comment": ""
        },
        {
            "title": "游峡山寺",
            "content": "结构天南畔，胜绝固难俦。幸蒙时所漏，遂得恣闲游。路石荫松盖，槛藤维鹤舟。雨霁花木润，风和景气柔。宝殿敞丹扉，灵幡垂绛旒。照曜芙蓉壶，金人居上头。翔禽拂危刹，落日避层楼。端溪弥漫驶，曲涧潺湲流。高居何重沓，登览自夷犹。烟霞无隐态，岩洞讵遗幽。奔驷非久耀，驰波肯暂留。会从香火缘，灭迹此山丘。",
            "comment": ""
        },
        {
            "title": "秋夜桂州宴送郑十九侍御",
            "content": "秋至触物愁，况当离别筵。短歌销夜烛，繁绪遍高弦。桂水舟始泛，兰堂榻讵悬。一杯勾离阻，三载奉周旋。鸦噪更漏飒，露濡风景鲜。斯须不共此，且为更留连。",
            "comment": ""
        }
    ]
}