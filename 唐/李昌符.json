{
    "dynasty": "唐",
    "author": "李昌符",
    "poems": [
        {
            "title": "题友人屋",
            "content": "松底诗人宅，闲门远岫孤。数家分小径，一水截平芜。竹节偶相对，鸟名多自呼。爱君真静者，欲去又踟蹰。",
            "comment": ""
        },
        {
            "title": "书边事（一作书边行事，一作塞上行）",
            "content": "朔野烟尘起，天军又举戈。阴风向晚急，杀气入秋多。树尽禽栖草，冰坚路在河。汾阳无继者，羌虏肯先和。",
            "comment": ""
        },
        {
            "title": "登临洮望萧关",
            "content": "渐觉风沙暗，萧关欲到时。儿童能探火，妇女解缝旗。川少衔鱼鹭，林多带箭麋。暂来戎马地，不敢苦吟诗。",
            "comment": ""
        },
        {
            "title": "伤春",
            "content": "即是春风尽，仍沾夜雨归。明朝更来此，兼恐落花稀。",
            "comment": ""
        },
        {
            "title": "送友人",
            "content": "举世谁能与事期，解携多是正欢时。人间不遣有名利，陌上始应无别离。晚渡待船愁立久，乱山投店独行迟。我今漂泊还如此，江剑相逢亦未知。",
            "comment": ""
        },
        {
            "title": "得远书",
            "content": "故人居谪宦，今日一书来。良久惊兼喜，殷勤卷更开。瘴云沉去雁，江雨促新梅。满纸殊乡泪，非冤不可哀。",
            "comment": ""
        },
        {
            "title": "寄栖白上人",
            "content": "剪发兼成隐，将心更属文。无憀对豪客，不拜谒吾君。画壁惟泉石，经窗半典坟。归林幽鸟狎，乞食病僧分。默坐终清夜，凝思念碧云。相逢应未卜，余正走嚣氛。",
            "comment": ""
        },
        {
            "title": "咏铁马鞭",
            "content": "汉将临流得铁鞭，鄂侯名字旧雕镌。须为圣代无双物，肯逐将军卧九泉。汗马不侵诛虏血，神功今见补亡篇。时来终荐明君用，莫叹沉埋二百年。",
            "comment": ""
        },
        {
            "title": "寻僧元皎因赠",
            "content": "此生迷有著，因病得寻师。话尽山中事，归当月上时。高松连寺影，亚竹入窗枝。闲忆草堂路，相逢非素期。",
            "comment": ""
        },
        {
            "title": "婢仆诗",
            "content": "春娘爱上酒家楼，不怕归迟总不忧。推道那家娘子卧，且留教住待梳头。不论秋菊与春花，个个能噇空腹茶。无事莫教频入库，一名闲物要些些。",
            "comment": ""
        },
        {
            "title": "赠同席",
            "content": "四座列吾友，满园花照衣。一生知几度，后到拟先归。急管侵诸乐，严城送落晖。当欢莫离席，离席却欢稀。",
            "comment": ""
        },
        {
            "title": "客恨",
            "content": "古原南北旧萧疏，高木风多小雪余。半夜病吟人寝后，百年闲事酒醒初。频招兄弟同佳节，已有兵戈隔远书。肥马王孙定相笑，不知岐路厌樵渔。",
            "comment": ""
        },
        {
            "title": "绿珠咏",
            "content": "洛阳佳丽与芳华，金谷园中见百花。谁遣当年坠楼死，无人巧笑破孙家。",
            "comment": ""
        },
        {
            "title": "赠供奉僧玄观",
            "content": "自得曹溪法，诸经更不看。已降禅侣久，兼作帝师难。夜木侵檐黑，秋灯照雨寒。如何嫌有著，一念在林峦。",
            "comment": ""
        },
        {
            "title": "远归别墅（一作秋晚归故居）",
            "content": "马省曾行处，连嘶渡晚河。忽惊乡树出，渐识路人多。细径穿禾黍，颓垣压薜萝。乍归犹似客，邻叟亦相过。",
            "comment": ""
        },
        {
            "title": "赠别",
            "content": "又将书剑出孤舟，尽日停桡结远愁。莫道江波话离别，江波一去不回流。",
            "comment": ""
        },
        {
            "title": "赠同游",
            "content": "此来风雨后，已觉减年华。若待皆无事，应难更有花。管弦临夜急，榆柳向江斜。且莫看归路，同须醉酒家。",
            "comment": ""
        },
        {
            "title": "送人游边",
            "content": "愁指萧关外，风沙入远程。马行初有迹，雨落竟无声。地理全归汉，天威不在兵。西京逢故老，暗喜复时平。",
            "comment": ""
        },
        {
            "title": "三月尽日",
            "content": "江头从此管弦稀，散尽游人独未归。落日已将春色去，残花应逐夜风飞。",
            "comment": ""
        },
        {
            "title": "送琴客",
            "content": "楚客抱离思，蜀琴留恨声。坐来新月上，听久觉秋生。夜静骚人语，天高别鹤鸣。因君兴一叹，竟夕意难平。",
            "comment": ""
        },
        {
            "title": "送人入新罗使",
            "content": "鸡林君欲去，立册付星轺。越海程难计，征帆影自飘。望乡当落日，怀阙羡回潮。宿雾蒙青嶂，惊波荡碧霄。春生阳气早，天接祖州遥。愁约三年外，相迎上石桥。",
            "comment": ""
        },
        {
            "title": "南潭",
            "content": "匝岸青芜掩古苔，面山亭树枕潭开。有时弦管收筵促，无数凫鹥逆浪来。路入龙祠群木老，风惊渔艇一声回。人传郭恽多游此，谁见当初泛玉杯。",
            "comment": ""
        },
        {
            "title": "赠春游侣",
            "content": "密林多暗香，轻吹送余芳。啼鸟愁春尽，游人喜日长。浮云横暮色，新雨洗韶光。欲散垂□恨，应须入醉乡。",
            "comment": ""
        },
        {
            "title": "秋中夜坐",
            "content": "空庭吟坐久，爽气入荷衣。病叶先秋落，惊禽背月飞。瘴云晴未散，戍客老将依。为应金门策，多应说战机。",
            "comment": ""
        },
        {
            "title": "感怀题从舅宅",
            "content": "郗家庭树下，几度醉春风。今日花还发，当时事不同。流言应未息，直道竟难通。徒遣相思者，悲歌向暮空。",
            "comment": ""
        },
        {
            "title": "夜泊渭津",
            "content": "漂漂东去客，一宿渭城边。远处星垂岸，中流月满船。凉归夜深簟，秋入雨余天。渐觉家山小，残程尚几年。",
            "comment": ""
        },
        {
            "title": "闷书",
            "content": "病来难处早秋天，一径无人树有蝉。归计未成书半卷，中宵多梦昼多眠。",
            "comment": ""
        },
        {
            "title": "秋夜作",
            "content": "数亩池塘近杜陵，秋天寂寞夜云凝。芙蓉叶上三更雨，蟋蟀声中一点灯。迹避险巇翻失路，心归闲淡不因僧。既逢上国陈诗日，长守林泉亦未能。",
            "comment": ""
        },
        {
            "title": "旅游伤春",
            "content": "酒醒乡关远，迢迢听漏终。曙分林影外，春尽雨声中。鸟思江村路，花残野岸风。十年成底事，羸马倦西东。",
            "comment": ""
        }
    ]
}