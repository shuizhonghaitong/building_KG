{
    "dynasty": "唐",
    "author": "周贺",
    "poems": [
        {
            "title": "京口赠崔固",
            "content": "积雨晴时近，西风叶满泉。相逢嵩岳客，共听楚城蝉。宿馆横秋岛，归帆涨远田。别多还寂寞，不似剡中年。",
            "comment": ""
        },
        {
            "title": "宿李主簿",
            "content": "独树倚亭新月入，城墙四面锁山多。去年今夜还来此，坐见西风袅鹊窠。",
            "comment": ""
        },
        {
            "title": "寄金陵僧",
            "content": "水石致身闲自得，平云竹阁少炎蒸。斋床几减供禽食，禅径寒通照像灯。觅句当秋山落叶，临书近腊砚生冰。行登总到诸山寺，坐听蝉声满四棱。",
            "comment": ""
        },
        {
            "title": "旅怀",
            "content": "不觉月又尽，未归还到春。雪通庐岳梦，树匝草堂身。泽雁和寒露，江槎带远薪。何年自此去，旧国复为邻。",
            "comment": ""
        },
        {
            "title": "送僧还南岳",
            "content": "辞僧下水栅，因梦岳钟声。远路独归寺，几时重到城。风高寒叶落，雨绝夜堂清。自说深居后，邻州亦不行。",
            "comment": ""
        },
        {
            "title": "上陕府姚中丞",
            "content": "此心长爱狎禽鱼，仍候登封独著书。领郡只嫌生药少，在官长恨与山疏。成家尽是经纶后，得句应多谏诤余。见说养真求退静，溪南泉石许同居。",
            "comment": ""
        },
        {
            "title": "赠王道士",
            "content": "药力资苍鬓，应非旧日身。一为嵩岳客，几葬洛阳人。石缝瓢探水，云根斧斫薪。关西来往路，谁得水银银。",
            "comment": ""
        },
        {
            "title": "入静隐寺途中作",
            "content": "乱云迷远寺，入路认青松。鸟道缘巢影，僧鞋印雪踪。草烟连野烧，溪雾隔霜钟。更遇樵人问，犹言过数峰。",
            "comment": ""
        },
        {
            "title": "过僧竹院",
            "content": "一生爱竹自未有，每到此房归不能。高人留宿话禅后，寂寞雨堂空夜灯。",
            "comment": ""
        },
        {
            "title": "出关后寄贾岛",
            "content": "故国知何处，西风已度关。归人值落叶，远路入寒山。多难喜相识，久贫宁自闲。唯将往来信，遥慰别离颜。",
            "comment": ""
        },
        {
            "title": "留辞杭州姚合郎中",
            "content": "波涛千里隔，抱疾亦相寻。会宿逢高士，辞归值积霖。丛桑山店迥，孤烛海船深。尚有重来约，知无省阁心。",
            "comment": ""
        },
        {
            "title": "送蜀僧",
            "content": "万里独行无弟子，惟赍筇竹与檀龛。看经更向吴中老，应是山川似剑南。",
            "comment": ""
        },
        {
            "title": "寄姚合郎中",
            "content": "转刺名山郡，连年别省曹。分题得客少，著价买书高。晚柳蝉和角，寒城烛照涛。鄱溪卧疾久，未获后乘骚。",
            "comment": ""
        },
        {
            "title": "送幻群法师",
            "content": "北京一别后，吴楚几听砧。住久白发出，讲长枯叶深。香连邻舍像，磬彻远巢禽。寂默应关道，何人见此心。",
            "comment": ""
        },
        {
            "title": "逢播公",
            "content": "带病希相见，西城早晚来。衲衣风坏帛，香印雨沾灰。坐久钟声尽，谈余岳影回。却思同宿夜，高枕说天台。",
            "comment": ""
        },
        {
            "title": "哭闲霄上人",
            "content": "林径西风急，松枝讲钞余。冻髭亡夜剃，遗偈病时书。地燥焚身后，堂空著影初。吊来频落泪，曾忆到吾庐。",
            "comment": ""
        },
        {
            "title": "赠厉玄侍御",
            "content": "山松径与瀑泉通，巾舄行吟想越中。塞雁去经华顶末，乡僧来自海涛东。关分河汉秋钟绝，露滴弥猴夜岳空。抱疾因寻周柱史，杜陵寒叶落无穷。",
            "comment": ""
        },
        {
            "title": "寄新头陀",
            "content": "见说北京寻祖后，瓶盂自挈绕穷边。相逢竹坞晦暝夜，一别苕溪多少年。远洞省穿湖底过，断崖曾向壁中禅。青城不得师同住，坐想沧江忆浩然。",
            "comment": ""
        },
        {
            "title": "送石协律归吴",
            "content": "僧窗梦后忆归耕，水涉应多半月程。幕府罢来无药价，纱巾带去有山情。夜随净渚离蛩语，早过寒潮背井行。已让辟书称抱疾，沧洲便许白髭生。",
            "comment": ""
        },
        {
            "title": "杪秋登江楼",
            "content": "平楚起寒色，长沙犹未还。世情何处淡，湘水向人闲。空翠隐高鸟，夕阳归远山。孤云万余里，惆怅洞庭间。",
            "comment": ""
        },
        {
            "title": "寄韩司兵",
            "content": "多病十年无旧识，沧州乱后只逢君。已知罢秩辞泷水，相劝移家近岳云。泗上旅帆侵叠浪，雪中归路踏荒坟。若为此别终期老，书札何因寄北军。",
            "comment": ""
        },
        {
            "title": "春喜友人至山舍",
            "content": "鸟鸣春日晓，喜见竹门开。路自高岩出，人骑大马来。折花林影断，移石洞阴回。更欲留深语，重城暮色催。",
            "comment": ""
        },
        {
            "title": "相次寻举客寄住人",
            "content": "停桡因旧识，白发向波涛。以我往来倦，知君耕稼劳。渚田临舍尽，坂路出檐高。游者还南去，终期伴尔曹。",
            "comment": ""
        },
        {
            "title": "赠皎然上人",
            "content": "竹庭瓶水新，深称北窗人。讲罢见黄叶，诗成寻旧邻。锡阴迷坐石，池影露斋身。苦作南行约，劳生始问津。",
            "comment": ""
        },
        {
            "title": "赠柏岩禅师",
            "content": "野寺绝依念，灵山会遍行。老来披衲重，病后读经生。乞食嫌村远，寻溪爱路平。多年柏岩住，不记柏岩名。",
            "comment": ""
        },
        {
            "title": "晚题江馆",
            "content": "病寄曲江居带城，傍门孤柳一蝉鸣。澄波月上见鱼掷，晚径叶多闻犬行。越岛夜无侵阁色，寺钟凉有隔原声。故园尽卖休官去，潮水秋来空自平。",
            "comment": ""
        },
        {
            "title": "如空上人移居大云寺",
            "content": "竹溪人请住，何日向中峰。瓦舍山情少，斋身疾色浓。夏高移坐次，菊浅露行踪。来往湓城下，三年两度逢。",
            "comment": ""
        },
        {
            "title": "春日山居寄友人",
            "content": "春居无俗喧，时立涧前村。路远少来客，山深多过猿。带岩松色老，临水杏花繁。除忆文流外，何人更可言。",
            "comment": ""
        },
        {
            "title": "赠神遘上人",
            "content": "草履蒲团山意存，坐看庭木长桐孙。行斋罢讲仍香气，布褐离床带雨痕。夏满寻医还出寺，晴来晒疏暂开门。道情淡薄闲愁尽，霜色何因入鬓根。",
            "comment": ""
        },
        {
            "title": "送友人",
            "content": "弹琴多去情，浮楫背潮行。人望丰壖宿，虫依蠹木鸣。樯烟离浦色，芦雨入船声。如疾登云路，凭君寄此生。",
            "comment": ""
        },
        {
            "title": "送分定归灵夏",
            "content": "南游多老病，见说讲经稀。塞寺几僧在，关城空自归。带河衰草断，映日旱沙飞。却到禅斋后，边军识衲衣。",
            "comment": ""
        },
        {
            "title": "冬日山居思乡",
            "content": "大野始严凝，云天晓色澄。树寒稀宿鸟，山迥少来僧。背日收窗雪，开炉释砚冰。忽然归故国，孤想寓西陵。",
            "comment": ""
        },
        {
            "title": "休粮僧",
            "content": "一斋难过日，况是更休粮。养力时行道，闻钟不上堂。唯留温药火，未写化金方。旧有山厨在，从僧请作房。",
            "comment": ""
        },
        {
            "title": "缑氏韦明府厅",
            "content": "贵邑清风满，谁同上宰心。杉松出郭外，雨电下嵩阴。度雁方离垒，来僧始别岑。西池月才迥，会接一宵吟。",
            "comment": ""
        },
        {
            "title": "寄宁海李明府",
            "content": "山县风光异，公门水石清。一官居外府，几载别东京。故疾梅天发，新诗雪夜成。家贫思减选，时静忆归耕。把疏寻书义，澄心得狱情。梦灵邀客解，剑古拣人呈。守月通宵坐，寻花迥路行。从来爱知道，何虑白髭生。",
            "comment": ""
        },
        {
            "title": "酬吴之问见赠",
            "content": "已当鸣雁夜，多事不同居。故疾离城晚，秋霖见月疏。趁风开静户，带叶卷残书。荡桨期南去，荒园久废锄。",
            "comment": ""
        },
        {
            "title": "怀西峰隐者",
            "content": "灌木藏岑色，天寒望即愁。高斋何日去，远瀑入城流。腊近溪书绝，灯残夜雪稠。迩来相忆处，枕上苦吟休。",
            "comment": ""
        },
        {
            "title": "寺居寄杨侍御",
            "content": "雨过北林空晚凉，院闲人去掩斜阳。十年多病度落叶，万里乱愁生夜床。终欲返耕甘性拙，久惭他事与身忙。还知谢客名先重，肯为诗篇问楚狂。",
            "comment": ""
        },
        {
            "title": "宿开元寺楼",
            "content": "西峰残日落，谁见寂寥心。孤枕客眠久，两廊僧话深。寒扉关雨气，风叶隐钟音。此爱东楼望，仍期别夜寻。",
            "comment": ""
        },
        {
            "title": "送韩评事",
            "content": "门枕平湖秋景好，水烟松色远相依。罢官馀俸租田种，送客回舟载石归。离岸游鱼逢浪返。望巢寒鸟逆风飞。嵩阳旧隐多时别，闭目闲吟忆翠微。",
            "comment": ""
        },
        {
            "title": "暮冬长安旅舍",
            "content": "湖外谁相识，思归日日频。遍寻新住客，少见故乡人。失计空知命，劳生耻为身。惟看洞庭树，即是旧山春。",
            "comment": ""
        },
        {
            "title": "玉芝观王道士",
            "content": "四面杉萝合，空堂画老仙。蠹根停雪水，曲角积茶烟。道至心极尽，宵晴瑟韵全。暂来还又去，未得坐经年。",
            "comment": ""
        },
        {
            "title": "秋晚归庐山留别道友",
            "content": "病起陵阳思翠微，秋风动后著行衣。月生石齿人同见，霜落木梢愁独归。已许衲僧修静社，便将樵叟对闲扉。不嫌旧隐相随去，庐岳临天好息机。",
            "comment": ""
        },
        {
            "title": "送忍禅师归庐岳",
            "content": "浪匝湓城岳壁青，白头僧去扫禅扃。龛灯度雪补残衲，山日上轩看旧经。泉水带冰寒溜涩，薜萝新雨曙烟腥。已知身事非吾道，甘卧荒斋竹满庭。",
            "comment": ""
        },
        {
            "title": "赠僧",
            "content": "藩府十年为律业，南朝本寺往来新。辞归几别深山客，赴请多从远处人。松吹入堂资讲力，野蔬供饭爽禅身。他年更息登坛计，应与云泉作四邻。",
            "comment": ""
        },
        {
            "title": "留别南徐故人",
            "content": "三年蒙见待，此夕是前程。未断却来约，且伸临去情。潮回滩鸟下，月上客船明。他日南徐道，缘君又重行。",
            "comment": ""
        },
        {
            "title": "寄潘纬",
            "content": "杨柳垂丝与地连，归来一醉向溪边。相逢头白莫惆怅，世上无人长少年。",
            "comment": ""
        },
        {
            "title": "书实上人房",
            "content": "绝顶言无伴，长怀剃发师。禅中灯落烬，讲次柏生枝。沙井泉澄疾，秋钟韵尽迟。里闾还受请，空有向南期。",
            "comment": ""
        },
        {
            "title": "送郭秀才归金陵",
            "content": "夏后客堂黄叶多，又怀家国起悲歌。酒前欲别语难尽，云际相思心若何。鸟下独山秋寺磬，人随大舸晚江波。南徐旧业几时到，门掩残阳积翠萝。",
            "comment": ""
        },
        {
            "title": "山居秋思",
            "content": "一从云水住，曾不下西岑。落木孤猿在，秋庭积雾深。泉流通井脉，虫响出墙阴。夜静溪声彻，寒灯尚独吟。",
            "comment": ""
        },
        {
            "title": "同徐处士秋怀少室旧居",
            "content": "曾居少室黄河畔，秋梦长悬未得回。扶病半年离水石，思归一夜隔风雷。荒斋几遇僧眠后，晚菊频经鹿踏来。灯下此心谁共说，傍松幽径已多栽。",
            "comment": ""
        },
        {
            "title": "送陆判官防秋",
            "content": "匹马无穷地，三年逐大军。算程淮邑远，起帐夕阳曛。瀑浪行时漱，边笳语次闻。要传书札去，应到碛东云。",
            "comment": ""
        },
        {
            "title": "送杨岳归巴陵",
            "content": "何处得乡信，告行当雨天。人离京口日，潮送岳阳船。孤鸟背林色，远帆开浦烟。悲君唯此别，不肯话回年。",
            "comment": ""
        },
        {
            "title": "赠道人",
            "content": "布褐高眠石窦春，迸泉多溅黑纱巾。摇头说易当朝客，落手围棋对俗人。自算天年穷甲子，谁同雨夜守庚申。拟归太华何时去，他日相寻乞药银。",
            "comment": ""
        },
        {
            "title": "早春越中留故人",
            "content": "此行经岁近，唯约半年回。野渡人初过，前山云未开。雁群逢晓断，林色映川来。清夜芦中客，严家旧钓台。",
            "comment": ""
        },
        {
            "title": "与崔弇话别",
            "content": "归思缘平泽，幽斋夜话迟。人寻冯翊去，草向建康衰。雨雪生中路，干戈阻后期。几年方见面，应是镊苍髭。",
            "comment": ""
        },
        {
            "title": "赠胡僧",
            "content": "瘦形无血色，草屦著行穿。闲话似持咒，不眠同坐禅。背经来汉地，袒膊过冬天。情性人难会，游方应信缘。",
            "comment": ""
        },
        {
            "title": "送朱庆余",
            "content": "野客行无定，全家在浦东。寄眠僧阁静，赠别橐金空。旧里千山隔，归舟百计同。药资如有分，相约老吴中。",
            "comment": ""
        },
        {
            "title": "长安送人",
            "content": "上国多离别，年年渭水滨。空将未归意，说向欲行人。雁度池塘月，山连井邑春。临岐惜分手，日暮一沾巾。",
            "comment": ""
        },
        {
            "title": "送僧归江南",
            "content": "洗足北林去，远途今已分。麻衣行岳色，竹杖带湘云。饥鼠缘危壁，寒狸出坏坟。前峰一声磬，此夕不同闻。",
            "comment": ""
        },
        {
            "title": "春日重到王依村居",
            "content": "野烟居舍在，曾约此重过。久雨初招客，新田未种禾。夜虫鸣井浪，春鸟宿庭柯。莫为儿孙役，余生能几何。",
            "comment": ""
        },
        {
            "title": "宿甄山南溪昼公院",
            "content": "从作两河客，别离经半年。却来峰顶宿，知废甄南禅。余雾沉斜月，孤灯照落泉。何当闲事尽，相伴老溪边。",
            "comment": ""
        },
        {
            "title": "题何氏池亭",
            "content": "信是虚闲地，亭高亦有苔。绕池逢石坐，穿竹引山回。果落纤萍散，龟行细草开。主人偏好事，终不厌频来。",
            "comment": ""
        },
        {
            "title": "秋宿洞庭",
            "content": "洞庭初叶下，旅客不胜愁。明月天涯夜，青山江上秋。一官成白首，万里寄沧洲。只被浮名系，宁无愧海鸥。",
            "comment": ""
        },
        {
            "title": "秋思",
            "content": "杨柳已秋思，楚田仍刈禾。归心病起切，败叶夜来多。细雨城蝉噪，残阳峤客过。旧山余业在，杳隔洞庭波。",
            "comment": ""
        },
        {
            "title": "城中秋作",
            "content": "已落关东叶，空悬浙右心。寒灯随故病，伏雨接秋霖。客话曾谁和，虫声少我吟。蒹葭半波水，夜夜宿边禽。",
            "comment": ""
        },
        {
            "title": "宿隐静寺上人",
            "content": "一宿五峰杯度寺，虚廊中夜磬声分。疏林未落上方月，深涧忽生平地云。幽鸟背泉栖静境，远人当烛想遗文。暂来此地歇劳足，望断故山沧海濆。",
            "comment": ""
        },
        {
            "title": "再过王辂原居纳凉",
            "content": "夏天多忆此，早晚得秋分。旧月来还见，新蝉坐忽闻。扇风调病叶，沟水隔残云。别有微凉处，从容不似君。",
            "comment": ""
        },
        {
            "title": "送李亿东归",
            "content": "黄山远隔秦树，紫禁斜通渭城。别路青青柳发，前溪漠漠花生。和风澹荡归客，落日殷勤早莺。灞上金樽未饮，宴歌已有余声。",
            "comment": ""
        },
        {
            "title": "寻北冈韩处士",
            "content": "相过值早凉，松帚扫山床。坐石泉痕黑，登城藓色黄。逆风沈寺磬，初日晒邻桑。几处逢僧说，期来宿北冈。",
            "comment": ""
        },
        {
            "title": "投江州张郎中",
            "content": "要地无闲日，仍容冒谒频。借山年涉闰，寝郡月逾旬。驿径曾冲雪，方泉省涤尘。随行溪路细，接话草堂新。减药痊馀癖，飞书苦问贫。噪蝉离宿壳，吟客寄秋身。炼句贻箱箧，悬图见蜀岷。使君匡岳近，终作社中人。",
            "comment": ""
        },
        {
            "title": "送康绍归建业",
            "content": "南朝秋色满，君去意如何。帝业空城在，民田坏冢多。月圆台独上，栗绽寺频过。篱下西江阔，相思见白波。",
            "comment": ""
        },
        {
            "title": "湘汉旅怀翁杰",
            "content": "一宿空江听急流，仍同贾客坐归舟。远书来隔巴陵雨，衰鬓去经彭蠡秋。不拟为身谋旧业，终期断谷隐高丘。吾宗尚作无憀者，中夜闲吟生旅愁。",
            "comment": ""
        },
        {
            "title": "送灵应禅师",
            "content": "寒天仍远去，离寺雪霏霏。古迹曾重到，生涯不暂归。坐禅山店暝，补衲夜灯微。巡礼何时住，相逢的是稀。",
            "comment": ""
        },
        {
            "title": "送耿山人归湖南",
            "content": "南行随越僧，别业几池菱。两鬓已垂白，五湖归挂罾。夜涛鸣栅锁，寒苇露船灯。去此应无事，却来知不能。",
            "comment": ""
        },
        {
            "title": "赠李主簿",
            "content": "税时兼主印，每日得闲稀。对酒妨料吏，为官亦典衣。案迟吟坐待，宅近步行归。见说论诗道，应愁判是非。",
            "comment": ""
        },
        {
            "title": "赠朱庆馀校书",
            "content": "风泉尽结冰，寒梦彻西陵。越信楚城得，远怀中夜兴。树停沙岛鹤，茶会石桥僧。寺阁边官舍，行吟过几层。",
            "comment": ""
        },
        {
            "title": "早秋过郭涯书堂",
            "content": "暑消冈舍清，闲语有馀情。涧水生茶味，松风灭扇声。远分临海雨，静觉掩山城。此地秋吟苦，时来绕菊行。",
            "comment": ""
        },
        {
            "title": "送宗禅师",
            "content": "衡阳到却十三春，行脚同来有几人。老大又思归岳里，当时来漆祖师身。",
            "comment": ""
        },
        {
            "title": "忆浔阳旧居兼感长孙郎中",
            "content": "浔阳却到是何日，此地今无旧使君。长忆穷冬宿庐岳，瀑泉冰折共僧闻。",
            "comment": ""
        },
        {
            "title": "题昼公院",
            "content": "丛木开风径，过从白昼寒。舍深原草合，茶疾竹薪干。夕雨生眠兴，禅心少话端。频来觉无事，尽日坐相看。",
            "comment": ""
        },
        {
            "title": "赠姚合郎中",
            "content": "望重来为守土臣，清高还似武功贫。道从会解唯求静，诗造玄微不趁新。玉帛已知难挠思，云泉终是得闲身。两衙向后长无事，门馆多逢请益人。",
            "comment": ""
        },
        {
            "title": "春日重至南徐旧居",
            "content": "绿水阴空院，春深喜再来。独眠从草长，留酒看花开。过雨还山出，向风孤鸟回。忽思秋夕事，云物却悠哉。",
            "comment": ""
        },
        {
            "title": "送省己上人归太原",
            "content": "惜别听边漏，窗灯落烬重。寒僧回绝塞，夕雪下穷冬。出定闻残角，休兵见坏锋。何年更来此，老却倚阶松。",
            "comment": ""
        },
        {
            "title": "送表兄东南游",
            "content": "山水叠层层，吾兄涉又登。挂帆春背雁，寻磬夜逢僧。雪溜悬衡岳，江云盖秣陵。评文永不忘，此说是中兴。",
            "comment": ""
        },
        {
            "title": "宿李枢书斋",
            "content": "小斋经暮雨，四面绝纤埃。眠客闻风觉，飞虫入烛来。夜凉书读遍，月正户全开。住远稀相见，留连宿始回。",
            "comment": ""
        },
        {
            "title": "浔阳与孙郎中宴回",
            "content": "别酒已酣春漏前，他人扶上北归船。浔阳渡口月未上，渔火照江仍独眠。",
            "comment": ""
        },
        {
            "title": "送僧",
            "content": "草履初登南客船，铜瓶犹贮北山泉。衡阳旧寺秋归去，门锁寒潭几树蝉。",
            "comment": ""
        },
        {
            "title": "旅情",
            "content": "黄叶下阶频，徐徐起病身。残秋萤出尽，独夜雁来新。别业去千里，旧乡空四邻。孤舟寻几度，又识岳阳人。",
            "comment": ""
        },
        {
            "title": "出关寄贾岛",
            "content": "旧乡无子孙，谁共老青门。迢递早秋路，别离深夜村。伊流偕行客，岳响答啼猿。去后期招隐，何当复此言。",
            "comment": ""
        },
        {
            "title": "同朱庆馀宿翊西上人房",
            "content": "溪僧还共谒，相与坐寒天。屋雪凌高烛，山茶称远泉。夜清更彻寺，空阔雁冲烟。莫怪多时话，重来又隔年。",
            "comment": ""
        }
    ]
}