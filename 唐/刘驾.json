{
    "dynasty": "唐",
    "author": "刘驾",
    "poems": [
        {
            "title": "古意",
            "content": "蒲帆出浦去，但见浦边树。不如马行郎，马迹犹在路。大舟不相载，买宅令委住。莫道留金多，本非爱郎富。",
            "comment": ""
        },
        {
            "title": "出门",
            "content": "出门羡他人，奔走如得涂。翻思他人意，与我或不殊。以兹聊自安，默默行九衢。生计逐羸马，每出似移居。客从我乡来，但得邻里书。田园几换主，梦归犹荷锄。进犹希万一，退复何所如。况今辟公道，安得不踌躇。",
            "comment": ""
        },
        {
            "title": "励志（一作续励志）",
            "content": "白发岂有情，贵贱同日生。二轮不暂驻，似趁长安程。前堂吹参差，不作缑山声。后园植木槿，月照无余英。及时立功德，身后犹光明。仲尼亦为土，鲁人焉敢耕。",
            "comment": ""
        },
        {
            "title": "唐乐府十首·输者讴",
            "content": "挽粟上高山，高山若平地。力尽心不怨，同我家私事。去者不遑宁，归者唱歌行。相逢古城下，立语天未明。一身远出塞，十口无税征。",
            "comment": ""
        },
        {
            "title": "送卢使君赴夔州",
            "content": "铙管随征旆，高秋上远巴。白波连雾雨，青壁断蒹葭。凭几双瞳静，登楼万井斜。政成知俗变，当应画轮车。",
            "comment": ""
        },
        {
            "title": "读史",
            "content": "平地见天涯，登高天更远。功名及所望，岐路又满眼。万金买园林，千金修池馆。他人厌游览，身独恋轩冕。唯有汉二疏，应觉还家晚。",
            "comment": ""
        },
        {
            "title": "秋夕",
            "content": "促织灯下吟，灯光冷于水。乡魂坐中去，倚壁身如死。求名为骨肉，骨肉万余里。富贵在何时，离别今如此。出门长叹息，月白西风起。",
            "comment": ""
        },
        {
            "title": "秦娥",
            "content": "秦娥十四五，面白于指爪。羞人夜采桑，惊起戴胜鸟。",
            "comment": ""
        },
        {
            "title": "塞下曲",
            "content": "勒兵辽水边，风急卷旌旃。绝塞阴无草，平沙去尽天。下营看斗建，传号信狼烟。圣代书青史，当时破虏年。",
            "comment": ""
        },
        {
            "title": "唐乐府十首·昆山",
            "content": "肯时玉为宝，昆山过不得。今时玉为尘，昆山入中国。白玉尚如尘，谁肯爱金银。",
            "comment": ""
        },
        {
            "title": "乐府杂曲·鼓吹曲辞·战城南",
            "content": "城南征战多，城北无饥鸦。白骨马蹄下，谁言皆有家。城前水声苦，倏忽流万古。莫争城外地，城里有闲土。",
            "comment": ""
        },
        {
            "title": "且可怜行",
            "content": "园中花自早，不信外无花。良人未朝去，先出登香车。□□五□轮，满城闻呕哑。侍儿衣各别，头上金雀多。只是一家人，路人疑千家。过后香满陌，直到春日斜。今朝且可怜，莫问久如何。",
            "comment": ""
        },
        {
            "title": "送人登第东归",
            "content": "学古既到古，反求鉴者难。见诗未识君，疑生建安前。海畔岂无家，终难成故山。得失虽由命，世途多险艰。我皇追古风，文柄付大贤。此时如为君，果在甲科间。晚达多早贵，举世咸为然。一夕颜却少，虽病心且安。所居似清明，冷灶起新烟。高情懒行乐，花盛仆马前。归程不淹留，指期到田园。香醪四邻熟，霜橘千株繁。肯忆长安夜，论诗风雪寒。",
            "comment": ""
        },
        {
            "title": "相和歌辞·苦寒行",
            "content": "严寒动八荒，莿莿无休时。阳乌不自暖，雪压扶桑枝。岁暮寒益壮，青春安得归。朔雁到南海，越禽何处飞。谁言贫士叹，不为身无衣。",
            "comment": ""
        },
        {
            "title": "醒后",
            "content": "醉卧芳草间，酒醒日落后。壶觞半倾覆，客去应已久。不记折花时，何得花在手。",
            "comment": ""
        },
        {
            "title": "相和歌辞·贾客词",
            "content": "贾客灯下起，犹言发已迟。高山有疾路，暗行终不疑。寇盗伏其路，猛兽来相追。金玉四散去，空囊委路岐。扬州有大宅，白骨无地归。少妇当此日，对镜弄花枝。",
            "comment": "【注释】　　刘驾在唐代诗人中是被称为能“以古诗鸣于时”的（见《唐诗别裁》卷四）。诗的第一段，通过“起”、“言”、“行”等动作，写商人为了谋利，天不亮就起来赶路。从“暗行”照应“灯下起”，口口声声“发已迟”到“终不疑”，都可看出诗人炼句是颇费斟酌的。　　第二段承接上面，写贾客“暗行”引出的后果。“猛兽来相追”，既写出寇盗的凶残，又自然地引出商人可悲的下场：“金玉四散去，空囊委路歧”。这里不写贾客性命如何，却只说了钱财被抢光。其实写钱就是侧写人，而且是更深刻地刻画了人。　　最后的一段，诗人运用了点睛之笔：“扬州有大宅，白骨无地归。”古人认为客死异乡是很可悲的，一般只有穷困潦倒的人才会遭此不幸。“扬州”是当时极为繁华的城市，死者家住扬州，有朱门大宅，竟落到如此下场，就令人惊愕了。仅此两句，已使诗的意境更为深邃了。谁料诗人笔锋一转，出语惊人：“少妇当此日，对镜弄花枝。”这一方尸骨已抛弃在荒山僻野，那一方尚对着镜子梳妆打扮，等待贾客归来。“当此日”三个字把两种相反的现象连接到一起形成对照，就更显得贾客的下场可悲可叹，少妇的命运可悲可怜。诗人这种抒发感想的方法很值得借鉴，这远比直来直去地发一番议论要强得多。这四句诗仿佛在讲客观事实，并不带丝毫主观的色彩。诗人通过几个很妥贴的意象来表现，以唤起读者的进一步思索和联想。这种技巧，在唐诗中是常见的。　　（宛新彬）"
        },
        {
            "title": "皎皎词",
            "content": "皎皎复皎皎，逢时即为好。高秋亦有花，不及当春草。班姬入后宫，飞燕舞东风。青娥中夜起，长叹月明里。",
            "comment": ""
        },
        {
            "title": "曲江春霁",
            "content": "宿雨洗秦树，旧花如新开。池边草未干，日照人马来。马蹄踏流水，渐渐成尘埃。鸳鸯不敢下，飞绕岸东西。此地喧仍旧，归人亦满街。",
            "comment": ""
        },
        {
            "title": "钓台怀古",
            "content": "澄流可濯缨，严子但垂纶。孤坐九层石，远笑清渭滨。潜龙飞上天，四海岂无云。清气不零雨，安使洗尘氛。我来吟高风，仿佛见斯人。江月尚皎皎，江石亦磷磷。如何台下路，明日又迷津。",
            "comment": ""
        },
        {
            "title": "牧童",
            "content": "牧童见客拜，山果怀中落。昼日驱牛归，前溪风雨恶。",
            "comment": ""
        },
        {
            "title": "唐乐府十首·祝河水",
            "content": "河水清瀰瀰，照见远树枝。征人不饮马，再拜祝冯夷。从今亿万岁，不见河浊时。",
            "comment": ""
        },
        {
            "title": "晓登（一本有成都二字）迎春阁",
            "content": "未栉凭栏眺锦城，烟笼万井二江明。香风满阁花满树，树树树梢啼晓莺。",
            "comment": ""
        },
        {
            "title": "相和歌辞·长门怨",
            "content": "御泉长绕凤凰楼，只是恩波别处流。闲揲舞衣归未得，夜来砧杵六宫秋。",
            "comment": ""
        },
        {
            "title": "上巳日",
            "content": "上巳曲江滨，喧于市朝路。相寻不见者，此地皆相遇。日光去此远，翠幕张如雾。何事欢娱中，易觉春城暮。物情重此节，不是爱芳树。明日花更多，何人肯回顾。",
            "comment": ""
        },
        {
            "title": "桑妇",
            "content": "墙下桑叶尽，春蚕半未老。城南路迢迢，今日起更早。四邻无去伴，醉卧青楼晓。妾颜不如谁，所贵守妇道。一春常在树，自觉身如鸟。归来见小姑，新妆弄百草。",
            "comment": ""
        },
        {
            "title": "效陶",
            "content": "两曜无停驭，蓬壶应有墓。何况北邙山，只近市朝路。大恢生死网，飞走无逃处。白发忽已新，红颜岂如故。我有杯中物，可以消万虑。醉舞日婆娑，谁能记朝暮。如求神仙药，阶下亦种黍。但使长兀然，始见天地祖。",
            "comment": ""
        },
        {
            "title": "春台",
            "content": "台上树阴合，台前流水多。青春不出门，坐见野田花。谁能学公子，走马逐香车。六街尘满衣，鼓绝方还家。",
            "comment": ""
        },
        {
            "title": "别道者",
            "content": "自君入城市，北邙无新坟。始信壶中药，不落白杨根。如何忽告归，蕣华还笑人。玉笙无遗音，怅望缑岭云。",
            "comment": ""
        },
        {
            "title": "唐乐府十首·送征夫",
            "content": "昔送征夫苦，今送征夫乐。寒衣纵携去，应向归时著。天子待功成，别造凌烟阁。",
            "comment": ""
        },
        {
            "title": "唐乐府十首·望归马",
            "content": "东人望归马，马归莲峰下。莲峰与地平，亦不更征兵。",
            "comment": ""
        },
        {
            "title": "苦寒吟",
            "content": "百泉冻皆咽，我吟寒更切。半夜倚乔松，不觉满衣雪。竹竿有甘苦，我爱抱苦节。鸟声有悲欢，我爱口流血。潘生若解吟，更早生白发。",
            "comment": ""
        },
        {
            "title": "望月",
            "content": "清秋新霁与君同，江上高楼倚碧空。酒尽露零宾客散，更更更漏月明中。",
            "comment": ""
        },
        {
            "title": "杂曲歌辞·空城雀",
            "content": "饥啄空城土，莫近太仓粟。一粒未充肠，却入公子腹。且吊城上骨，几曾害尔族。不闻庄辛语，今日寒芜绿。",
            "comment": ""
        },
        {
            "title": "豪家",
            "content": "九陌槐叶尽，青春在豪家。娇莺不出城，长宿庭上花。高楼登夜半，已见南山多。恩深势自然，不是爱骄奢。",
            "comment": ""
        },
        {
            "title": "送李垣先辈归嵩少旧居",
            "content": "高秋灞浐路，游子多惨戚。君于此地行，独似寻春色。文章满人口，高第非苟得。要路在长安，归山却为客。□□□□□，狂歌罢叹息。我岂无故山，千里同外国。",
            "comment": ""
        },
        {
            "title": "效古",
            "content": "融融芳景和，杳杳春日斜。娇娆不自持，清唱嚬双蛾。终曲翻成泣，新人下香车。新人且莫喜，故人曾如此。燕赵犹生女，郎岂有终始。",
            "comment": ""
        },
        {
            "title": "送友下第游雁门",
            "content": "相别灞水湄，夹水柳依依。我愿醉如死，不见君去时。所诣星斗北，直行到犹迟。况复挈空囊，求人悲路岐。北门记室贤，爱我学古诗。待君如待我，此事固不疑。雁门春色外，四月雁未归。主人拂金台，延客夜开扉。舒君郁郁怀，饮彼白玉卮。若不化女子，功名岂无期。",
            "comment": ""
        },
        {
            "title": "青门路",
            "content": "青门有归路，坦坦高槐下。贫贱自耻归，此地谁留我。门开送客去，落日懒回马。旅食帝城中，不如远游者。舟成于陆地，风水终相假。吾道谅如斯，立身无苟且。",
            "comment": ""
        },
        {
            "title": "唐乐府十首·田西边",
            "content": "刀剑作锄犁，耕田古城下。高秋禾黍多，无地放羊马。",
            "comment": ""
        },
        {
            "title": "白髭",
            "content": "到处逢人求至药，几回染了又成丝。素丝易染髭难染，墨翟当年合泣髭。",
            "comment": ""
        },
        {
            "title": "上马叹",
            "content": "羸马行迟迟，顽童去我远。时时一回顾，不觉白日晚。路傍豪家宅，楼上红妆满。十月庭花开，花前吹玉管。君当未贵日，岂不常屯蹇。如何见布衣，忽若尘入眼。布衣岂常贱，世事车轮转。",
            "comment": ""
        },
        {
            "title": "寄远",
            "content": "雪花岂结子，徒满连理枝。嫁作征人妻，不得长相随。去年君点行，贱妾是新姬。别早见未熟，入梦无定姿。悄悄空闺中，蛩声绕罗帏。得书喜犹甚，况复见君时。",
            "comment": ""
        },
        {
            "title": "下第后屏居长安，书怀寄太原从事",
            "content": "刖足岂更长，良工隔千里。故山彭蠡上，归梦向汾水。低摧神气尽，僮仆心亦耻。未达谁不然，达者心思此。行年忽已壮，去老年更几。功名生不彰，身殁岂为鬼。才看芳草歇，即叹凉风起。匹马未来期，嘶声尚在耳。",
            "comment": ""
        },
        {
            "title": "兰昌宫",
            "content": "宫兰非瑶草，安得春长在。回首春又归，翠华不能待。悲风生辇路，山川寂已晦。边恨在行人，行人无尽岁。",
            "comment": ""
        },
        {
            "title": "弃妇",
            "content": "回车在门前，欲上心更悲。路傍见花发，似妾初嫁时。养蚕已成茧，织素犹在机。新人应笑此，何如画蛾眉。昨日惜红颜，今日畏老迟。良媒去不远，此恨今告谁。",
            "comment": ""
        },
        {
            "title": "唐乐府十首·吊西人",
            "content": "河湟父老地，尽知归明主。将军入空城，城下吊黄土。所愿边人耕，岁岁生禾黍。",
            "comment": ""
        },
        {
            "title": "姑苏台（一作吴中怀古）",
            "content": "勾践饮胆日，吴酒正满杯。笙歌入海云，声自姑苏来。西施舞初罢，侍儿整金钗。众女不敢妒，自比泉下泥。越鼓声腾腾，吴天隔尘埃。难将甬东地，更学会稽栖。霸迹一朝尽，草中棠梨开。",
            "comment": ""
        },
        {
            "title": "春夜二首（一本无二首二字，次首题作秋怀）",
            "content": "一别杜陵归未期，只凭魂梦接亲知。近来欲睡兼难睡，夜夜夜深闻子规。几岁干戈阻路岐，忆山心切与心违。时难何处披衷抱，日日日斜空醉归。",
            "comment": ""
        },
        {
            "title": "送李殷游边（一作送李殷游西京）",
            "content": "十年梦相识，一觏俄远别。征驾在我傍，草草意难说。君居洞庭日，诗句满魏阙。如何万里来，青桂看人折。行装不及备，西去偶然诀。孟夏出都门，红尘客衣热。荒城见羊马，野馆具薇蕨。边境渐无虞，旅宿常待月。西园置酒地，日夕簪裾列。壮志安可留，槐花樽前发。",
            "comment": ""
        },
        {
            "title": "唐乐府十首·乐边人",
            "content": "在乡身亦劳，在边腹亦饱。父兄若一处，任向边头老。",
            "comment": ""
        },
        {
            "title": "久客",
            "content": "久客心易足，主人有余力。如何昨宵梦，到晓家山色。南音入谁耳，曲尽头自白。",
            "comment": ""
        },
        {
            "title": "唐乐府十首·边军过",
            "content": "城前兵马过，城里人高卧。官家自供给，畏我田产破。健儿食肥肉，战马食新谷。食饱物有余，所恨无两腹。草青见军过，草白见军回。军回人更多，尽系西戎来。",
            "comment": ""
        },
        {
            "title": "琪树下因吟六韵呈先达者",
            "content": "举世爱嘉树，此树何人识。清秋远山意，偶向亭际得。奇柯交若斗，珍叶密如织。尘中尚青葱，更想尘外色。所宜巢三鸟，影入瑶池碧。移根岂无时，一问紫烟客。",
            "comment": ""
        },
        {
            "title": "赠先达",
            "content": "终南苍翠好，未必如故山。心期在荣名，三载居长安。昔蒙大雅匠，勉我工五言。业成时不重，辛苦只自怜。皎皎机上丝，尽作秦筝弦。贫女皆罢织，富人岂不寒。惊风起长波，浩浩何时还。待君当要路，一指王化源。",
            "comment": ""
        },
        {
            "title": "山中有招",
            "content": "朗朗山月出，尘中事由生。人心虽不闲，九陌夜无行。学古以求闻，有如石上耕。齐姜早作妇，岂识闺中情。何如此幽居，地僻人不争。嘉树自昔有，茅屋因我成。取薪不出门，采药于前庭。春花虽无种，枕席芙蓉馨。君来食葵藿，天爵岂不荣。",
            "comment": ""
        },
        {
            "title": "唐乐府十首·献贺觞",
            "content": "莫但取河湟，河湟非边疆。愿今日入处，亦似天中央。天子寿万岁，再拜献此觞。",
            "comment": ""
        },
        {
            "title": "邻女",
            "content": "君嫌邻女丑，取妇他乡县。料嫁与君人，亦为邻所贱。菖蒲花可贵，只为人难见。",
            "comment": ""
        },
        {
            "title": "反贾客乐（乐府有贾客乐，今反之）",
            "content": "无言贾客乐，贾客多无墓。行舟触风浪，尽入鱼腹去。农夫更苦辛，所以羡尔身。",
            "comment": ""
        },
        {
            "title": "江村",
            "content": "江水灌稻田，饥年稻亦熟。舟中爱桑麻，日午因成宿。相承几十代，居止连茅屋。四邻不相离，安肯去骨肉。书生说太苦，客路常在目。纵使富贵还，交亲几坟绿。",
            "comment": ""
        },
        {
            "title": "早行",
            "content": "马上续残梦，马嘶时复惊。心孤多所虞，僮仆近我行。栖禽未分散，落月照古城。莫羡居者闲，冢边人已耕。",
            "comment": ""
        },
        {
            "title": "有感",
            "content": "弓剑不自行，难引河湟思。将军半夜饮，十里闻歌吹。高门几世宅，舞袖仍新赐。谁遣一书来，灯前问边事。",
            "comment": ""
        },
        {
            "title": "送友人擢第东归",
            "content": "同家楚天南，相识秦云西。古来悬弧义，岂顾子与妻。携手践名场，正遇公道开。君荣我虽黜，感恩同所怀。有马不复羸，有奴不复饥。灞岸秋草绿，却是还家时。青门一瓢空，分手去迟迟。期君辙未平，我车继东归。",
            "comment": ""
        },
        {
            "title": "冯叟居",
            "content": "天作冯叟居，山僧尚嫌僻。开门因两树，结宇倚翠壁。溪南有微径，时遇采芝客。往往白云生，对面千里隔。机忘若僮仆，常与猿鸟剧。晒药上小峰，庭深无日色。自忘归乡里，不见新旧戚。累累子孙墓，秋风吹古柏。",
            "comment": ""
        },
        {
            "title": "筑台（一作城）词（汉武筑通天台，役者苦之",
            "content": "前杵与后杵，筑城声不住。我愿筑更高，得见秦皇墓。",
            "comment": ""
        },
        {
            "title": "山中夜坐",
            "content": "半夜山雨过，起来满山月。落尽醉处花，荒沟水决决。怆然惜春去，似与故人别。谁遣我多情，壮年无鬓发。",
            "comment": ""
        },
        {
            "title": "郪中感怀",
            "content": "顷年曾住此中来，今日重游事可哀。忆得几家欢宴处，家家家业尽成灰。",
            "comment": ""
        },
        {
            "title": "长安旅舍纾情投先达（一作长安抒怀寄知己）",
            "content": "岐路不在地，马蹄徒苦辛。上国闻姓名，不如山中人。大宅满六街，此身入谁门。愁心日散乱，有似空中尘。白露下长安，百虫鸣草根。方当秋赋日，却忆归山村。静女头欲白，良媒况我邻。无令苦长叹，长叹销人魂。",
            "comment": ""
        },
        {
            "title": "横吹曲辞·出塞",
            "content": "胡风不开花，四气多作雪。北人尚冻死，况我本南越。古来犬羊地，巡狩无遗辙。九土耕不尽，武皇犹征伐。中天有高阁，图画何时歇。坐恐塞上山，低于砂中骨。",
            "comment": ""
        }
    ]
}