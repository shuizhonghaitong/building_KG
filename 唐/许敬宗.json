{
    "dynasty": "唐",
    "author": "许敬宗",
    "poems": [
        {
            "title": "奉和咏雨应诏",
            "content": "舞商初赴节，湘燕远迎秋。飘丝交殿网，乱滴起池沤。激溜分龙阙，斜飞洒凤楼。崇朝方浃宇，宸盼俯凝旒。",
            "comment": ""
        },
        {
            "title": "奉和圣制送来济应制",
            "content": "万乘腾镳警岐路，百壶供帐饯离宫。御沟分水声难绝，广宴当歌曲易终。兴言共伤千里道，俯迹聊示五情同。良哉既深留帝念，沃化方有赞天聪。",
            "comment": ""
        },
        {
            "title": "奉和守岁应制",
            "content": "玉琯移玄序，金奏赏彤闱。祥鸾歌里转，春燕舞前归。寿爵传三礼，灯枝丽九微。运广薰风积，恩深湛露晞。送寒终此夜，延宴待晨晖。",
            "comment": ""
        },
        {
            "title": "奉和元日应制",
            "content": "天正开初节，日观上重轮。百灵滋景祚，万玉庆惟新。待旦敷玄造，韬旒御紫宸。武帐临光宅，文卫象钩陈。广庭扬九奏，大帛丽三辰。发生同化育，播物体陶钧。霜空澄晓气，霞景莹芳春。德辉覃率土，相贺奉还淳。",
            "comment": ""
        },
        {
            "title": "奉和秋日即目应制",
            "content": "玉露交珠网，金风度绮钱。昆明秋景淡，岐岫落霞然。辞燕归寒海，来鸿出远天。叶动罗帷飏，花映绣裳鲜。规空升暗魄，笼野散轻烟。鹊度林光起，凫没水文圆。无机络秋纬，如管奏寒蝉。乃眷情何极，宸襟豫有旃。",
            "comment": ""
        },
        {
            "title": "拟江令于长安归扬州九日赋",
            "content": "本逐征鸿去，还随落叶来。菊花应未满，请待诗人开。",
            "comment": ""
        },
        {
            "title": "奉和春日望海",
            "content": "韩夷愆奉赆，凭险乱天常。乃神弘庙略，横海剪吞航。电野清玄菟，腾笳振白狼。连云飞巨舰，编石架浮梁。周游临大壑，降望极遐荒。桃门通山抃，蓬渚降霓裳。惊涛含蜃阙，骇浪掩晨光。青丘绚春组，丹谷耀华桑。长驱七萃卒，成功百战场。俄且旋戎路，饮至肃岩廊。",
            "comment": ""
        },
        {
            "title": "奉和圣制登三台言志应制",
            "content": "中天表云榭，载极耸昆楼。圣作规玄造，轩阿复聿修。高门符令节，形胜总神州。企翼抟禽萃，飞甍燕雀游。缀星罗百拱，缘汉转三休。旦云生玉舄，初月上银钩。妙管含秦凤，仙姿丽斗牛。形言防处逸，粹藻发嘉猷。荷生无以谢，尽瘁竟何酬。",
            "comment": ""
        },
        {
            "title": "奉和初春登楼即目应诏",
            "content": "旭日临重壁，天眷极中京。春晖发芳甸，佳气满层城。去鸟随看没，来云逐望生。歌里非烟飏，琴上凯风清。文波浮镂槛，扌离景焕雕楹。璇玑体宽政，隆栋象端衡。创规虽有作，凝拱遂无营。沐恩空改鬓，将何谢夏成。",
            "comment": ""
        },
        {
            "title": "奉和喜雪应制",
            "content": "山兼州表奇贶，閟竹应遐巡。何如御京洛，流霰下天津。忽若琼林曙，俄同李径春。姑峰映仙质，郢路杂歌尘。伏槛观花瑞，称觞庆冬积。飘河共泻银，委树还重璧。连山分掩翠，绵霄远韬碧。千里遍浮空，五轫咸沦迹。机前辉裂素，池上伴凌波。腾华承玉宇，凝照混金娥。是日松筠性，欣奉柏梁歌。",
            "comment": ""
        },
        {
            "title": "奉和过旧宅应制",
            "content": "飞云临紫极，出震表青光。自尔家寰海，今兹返帝乡。情深感代国，乐甚宴谯方。白水浮佳气，黄星聚太常。岐凤鸣层阁，酆雀贺雕梁。桂山犹总翠，蘅薄尚流芳。攀鳞有遗皓，沐德抃称觞。",
            "comment": ""
        },
        {
            "title": "奉和执契静三边应诏",
            "content": "玄塞隔阴戎，朱光分昧谷。地游穷北际，云崖尽西陆。星次绝轩台，风衢乖禹服。寰区无所外，天覆今咸育。窜苗犹有孽，戮负自贻辜。疏网妖鲵漏，盘薮怪禽逋。髯飞尚假息，乳视暂稽诛。干灵振玉弩，神略运璇枢。日羽廓游气，天阵清华野。升晅光西夜，驰恩溢东泻。挥袂静昆炎，开关纳流赭。锦轺凌右地，华缨羁大夏。清台映罗叶，玄沚控瑶池。驼鹿输珍贶，树羽飨来仪。辍肴观化宇，栖籞萃条支。熏风交阆阙，就日泛蒙漪。充庭延饮至，绚简敷春藻。迎姜已创图，命力方论道。昔托游河乘，再备商山皓。欣逢德化流，思效登封草。",
            "comment": ""
        },
        {
            "title": "奉和登陕州城楼应制",
            "content": "挹河澄绿宇，御沟映朱宫。辰旂翻丽景，星盖曳雕虹。学嚬齐柳嫩，妍笑发春丛。锦鳞文碧浪，绣羽绚青空。眷念三阶静，遥想二南风。",
            "comment": ""
        },
        {
            "title": "奉和仪鸾殿早秋应制",
            "content": "睿想追嘉豫，临轩御早秋。斜晖丽粉壁，清吹肃朱楼。高殿凝阴满，雕窗艳曲流。小臣参广宴，大造谅难酬。",
            "comment": ""
        },
        {
            "title": "游清都观寻沈道士得清字",
            "content": "幽人蹈箕颍，方士访蓬瀛。岂若逢真气，齐契体无名。既诠众妙理，聊畅远游情。纵心驰贝阙，怡神想玉京。或命馀杭酒，时听洛滨笙。风衢通阆苑，星使下层城。蕙帐晨飙动，芝房夕露清。方叶栖迟趣，于此听钟声。",
            "comment": ""
        },
        {
            "title": "奉和过慈恩寺应制",
            "content": "凤阙邻金地，龙旂拂宝台。云楣将叶并，风牖送花来。月宫清晚桂，虹梁绚早梅。梵境留宸瞩，掞发丽天才。",
            "comment": ""
        },
        {
            "title": "七夕赋咏成篇",
            "content": "一年抱怨嗟长别，七夕含态始言归。飘飘罗袜光天步，灼灼新妆鉴月辉。情催巧笑开星靥，不惜呈露解云衣。所叹却随更漏尽，掩泣还弄昨宵机。",
            "comment": ""
        },
        {
            "title": "安德山池宴集",
            "content": "戚里欢娱地，园林瞩望新。山庭带芳杜，歌吹叶阳春。台榭疑巫峡，荷蕖似洛滨。风花萦少女，虹梁聚美人。宴游穷至乐，谈笑毕良辰。独叹高阳晚，归路不知津。",
            "comment": ""
        },
        {
            "title": "奉和七夕宴悬圃应制二首",
            "content": "牛闺临浅汉，鸾驷涉秋河。两怀萦别绪，一宿庆停梭。星模铅里靥，月写黛中蛾。奈许今宵度，长婴离恨多。婺闺期今夕，蛾轮泛浅潢。迎秋伴暮雨，待暝合神光。荐寝低云鬓，呈态解霓裳。喜中愁漏促，别后怨天长。",
            "comment": ""
        },
        {
            "title": "同前拟",
            "content": "游人倦蓬转，乡思逐雁来。偏想临潭菊，芳蕊对谁开。",
            "comment": ""
        },
        {
            "title": "奉和行经破薛举战地应制",
            "content": "混元分大象，长策挫修鲸。于斯建宸极，由此创鸿名。一戎干宇泰，千祀德流清。垂衣凝庶绩，端拱铸群生。复整瑶池驾，还临官渡营。周游寻曩迹，旷望动天情。帷宫面丹浦，帐殿瞩宛城。虏场栖九穗，前歌被六英。战地甘泉涌，阵处景云生。普天沾凯泽，相携欣颂平。",
            "comment": ""
        },
        {
            "title": "侍宴莎册宫应制得情字",
            "content": "三星希曙景，万骑翊天行。葆羽翻风队，腾吹掩山楹。暖日晨光浅，飞烟旦彩轻。塞寒桃变色，冰断箭流声。渐奏长安道，神皋动睿情。",
            "comment": ""
        },
        {
            "title": "奉和秋暮言志应制",
            "content": "秋深桂初发，寒窗菊馀菲。波拥群凫至，秋飘朔雁归。月荚生还落，云枝似复非。凝宸阅栖亩，观文伫少微。圣敬韬前哲，先天谅不违。",
            "comment": ""
        },
        {
            "title": "送刘散员同赋得陈思王诗山树郁苍苍",
            "content": "乔木托危岫，积翠绕连冈。叶疏犹漏影，花少未流芳。风来闻肃肃，雾罢见苍苍。此中饯行迈，不异上河梁。",
            "comment": ""
        },
        {
            "title": "冬日宴于庶子宅各赋一字得归",
            "content": "倦游嗟落拓，短翮慕追飞。周醪忽同醉，牙弦乃共挥。油云澹寒色，落景霭霜霏。累日方投分，兹夕谅无归。",
            "comment": ""
        },
        {
            "title": "奉和九月九日应制",
            "content": "爽气申时豫，临秋肆武功。太液荣光发，曾城佳气融。紫霄寒暑丽，黄山极望通。讲艺遵先车丸，睹德畅宸衷。鹫岭飞夏服，娥魄乱雕弓。汗浃镳流赭，尘生埒散红。饮羽惊开石，中叶遽凋丛。雁殚云路静，乌坠日轮空。九流参广宴，万宇抃恩隆。",
            "comment": ""
        },
        {
            "title": "奉和入潼关",
            "content": "曦驭循黄道，星陈引翠旗。济潼纡万乘，临河耀六师。前旌弥陆海，后骑发通伊。势逾回地轴，威盛转天机。是节岁穷纪，关树荡凉飔。仙露含灵掌，瑞鼎照川湄。冲襟赏临睨，高咏入京畿。",
            "comment": ""
        },
        {
            "title": "奉和宴中山应制",
            "content": "飞云旋碧海，解网宥青丘。养贤停八骏，观风驻五牛。张乐临尧野，扬麾历舜州。中山献仙酤，赵媛发清讴。塞门朱雁入，郊薮紫麟游。一举氛霓静，千龄德化流。",
            "comment": ""
        }
    ]
}