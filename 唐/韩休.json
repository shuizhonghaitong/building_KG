{
    "dynasty": "唐",
    "author": "韩休",
    "poems": [
        {
            "title": "奉和圣制送张说巡边",
            "content": "一德光台象，三军掌夏卿。来威申庙略，出总叶师贞。受钺辞金殿，凭轩去鼎城。曙光摇组甲，疏吹绕云旌。左律方先凯，中鼙即训兵。定功彰武事，陈颂纪天声。祖宴初留赏，宸章更宠行。车徒零雨送，林野夕阴生。路极河流远，川长朔气平。东辕迟返旆，归奏谒承明。",
            "comment": ""
        },
        {
            "title": "郊庙歌辞·祭汾阴乐章·南吕羽",
            "content": "於穆浚哲，维清缉熙。肃事昭配，永言孝思。涤濯静嘉，馨香在兹。神之听之，用受福釐。",
            "comment": ""
        },
        {
            "title": "奉和御制平胡",
            "content": "南牧正纷纷，长河起塞氛。玉符征选士，金钺拜将军。叠鼓摇边吹，连旌暗朔云。祅星乘夜落，害气入朝分。始见幽烽警，俄看烈火焚。功成奏凯乐，战罢策归勋。盛德陈清庙，神谟属大君。叨荣逢偃羽，率舞咏时文。",
            "comment": ""
        }
    ]
}